---
kindle-sync:
  bookId: '13748'
  title: Come ordinare una biblioteca
  author: Roberto Calasso
  highlightsCount: 14
---
# Come ordinare una biblioteca
## Metadata
* Author: [[Roberto Calasso]]

## Highlights
Un ordine perfetto è impossibile, semplicemente perché c’è l’entropia. Ma senza ordine non si vive — location: [30]() ^ref-8424

---
Il miglior ordine, per i libri, non può che essere plurale, almeno altrettanto quanto la persona che usa quei libri. Non solo, ma deve essere al tempo stesso sincronico e diacronico: geologico (per strati successivi), storico (per fasi, incapricciamenti), funzionale (connesso all’uso quotidiano in un certo momento), macchinale (alfabetico, linguistico, tematico) — location: [32]() ^ref-62532

---
La regola aurea rimane quella del buon vicino, formulata e applicata da Aby Warburg, secondo cui nella biblioteca perfetta, quando si cerca un certo libro, si finisce per prendere quello che gli sta accanto e che si rivelerà essere ancora più utile di quello che cercavamo. — location: [36]() ^ref-53142

---
Il lettore vero sta sempre leggendo un libro – o due o tre o dieci –, e la novità arriva come un disturbo – talvolta irritante, talvolta gradito, talvolta anche desiderato – all’interno di quella attività ininterrotta. Dove con qualche fatica dovrà conquistarsi un suo spazio, se non cade prima dalle mani del lettore. Il quale allora tornerà felicemente a quell’altro libro che stava leggendo perché da tempo aveva voglia di farlo. — location: [129]() ^ref-35956

---
“Qualunque ne sia il motivo, è certo che nessun amante volubile ha cambiato amanti così spesso come io cambio libri”» — location: [140]() ^ref-64404

---
Inevitabile in alcune zone, l’ordine alfabetico diventerebbe letale se applicato a tutte. Di certi libri – sui funghi, sulle piante in Cornovaglia, su celebri partite di scacchi e innumerevoli altri casi – si ricorda l’argomento, ma spesso si dimentica l’autore. Inserirli in un ordine alfabetico generale equivarrebbe a perderli di vista. Meglio formare piccoli atolli di argomenti affini, a cui questi libri aderiranno — location: [144]() ^ref-32604

---
Conosco un abile uomo d’affari, a New York, che colleziona solo libri inglesi del Seicento. Qualsiasi opera, anche di massima importanza, sia apparsa nel 1598 o nel 1702 è fuori dai suoi interessi. I libri stanno tutti in una stanza con scaffali piuttosto bassi su quattro lati. Tutti a portata di mano, senza bisogno di salire su una scala. Al centro della stanza, due poltrone di pelle e un tavolino di appoggio. È un luogo dove si respira l’incongruità e la meraviglia del collezionare. — location: [220]() ^ref-22824

---
Essenziale è comprare molti libri che non si leggono subito. Poi, a distanza di un anno, o di due anni, o di cinque, dieci, venti, trenta, quaranta, potrà venire il momento in cui si penserà di aver bisogno esattamente di quel libro – e magari lo si troverà in uno scaffale poco frequentato della propria biblioteca. Nel frattempo può darsi che quel libro sia diventato irreperibile, e difficile da trovare anche in antiquariato, perché di scarso valore commerciale (certi paperback sembrano sapersi dissolvere rapidamente nell’aria) o anche perché è diventato una rarità e vale molto di più. L’importante è che ora si possa leggere subito. Senza ulteriori ricerche, senza provare a trovarlo in biblioteca. Operazioni laboriose, che conculcano l’estro del momento. Strana sensazione, quando si aprirà quel libro. Da una parte il sospetto di aver anticipato, senza saperlo, la propria vita, come se un demone sapiente e malizioso avesse pensato: «Un giorno ti occuperai dei Bogomili, anche se per ora non ne sai quasi nulla». Dall’altra un senso di frustrazione, come se non fossimo capaci di riconoscere ciò che ci riguarda se non con un grande ritardo. Poi ci si accorge che quella doppia sensazione si applica anche a molti altri momenti della nostra vita. — location: [241]() ^ref-10524

---
Questa l’annotazione di Borges: «Contemplation, consideration – 261», riferita al seguente passo di Eisler: «Sarebbe difficile, se non impossibile, trovare un altro corpo di dottrine che abbia così profondamente influenzato – a dispetto di tutte le critiche rivolte in ogni epoca alle sue palesi manchevolezze – il comportamento di tanti individui eminenti di tutte le epoche e di tutti i paesi, lasciando un’impronta incancellabile nella lingua inglese e in tutte le lingue romanze, sicché fino a oggi siamo costretti a usare un termine astrologico ogni volta che vogliamo “con-siderare” ciò che stiamo per fare riguardo a questo o quel problema – in quanto la “con-siderazione” non è altro che l’atto di confrontarsi con l’influenza dei vari astri (sidera) sulla decisione “contemplata”, mentre la contemplazione stessa significava in origine la costruzione di un diagramma che divideva il cielo in quadranti – operazione chiamata templum dagli antichi auguri etruschi e intesa a facilitare l’interpretazione sistematica dei portenti osservati da chi studiava il cielo — location: [336]() ^ref-45815

---
Ho sempre diffidato di quelli che vogliono conservare i libri intatti, senza alcun segno d’uso. Sono cattivi lettori. Ogni lettura lascia tracce, anche se nessun segno rimane sulla carta. Un occhio esercitato sa subito distinguere se una copia è stata letta o non letta. Quanto ai segni sui libri, tutto è concesso salvo scrivere o sottolineare a penna, perché è una sorta di lesione immedicabile dell’oggetto. — location: [347]() ^ref-40095

---
Non c’è bisogno che i libri siano in ordine – e neppure in disordine – per rivelare qualcosa del loro proprietario. Possono anche stare in scatoloni appena aperti. Qualcosa comunque si rivelerà. — location: [488]() ^ref-62869

---
Koen van Gulik, editore olandese, si trovò ad avere, oltre alla sua, una biblioteca ereditata. Che veniva da qualcuno a lui molto vicino, suo padre. Il pensiero più ovvio e anche pratico fu quello di riunire le due biblioteche. Così lo stesso classico si sarebbe presentato in varie edizioni e certe lacune si sarebbero colmate. Ma presto Koen si accorse che non riusciva. I libri di una biblioteca rimanevano calamitati dagli altri libri della stessa biblioteca. Si rifiutavano di accorparsi diversamente. La vicinanza forzata poteva anche provocare stridori, lasciare affiorare incompatibilità di gusto. E comunque era come se le due biblioteche riunite diventassero qualcosa di simile a una biblioteca pubblica o a una libreria. Perdevano il loro carattere di involontaria confessione. Anche perché ha avuto questa percezione, Koen è un buon editore. Non ero però del tutto sicuro che la biblioteca in questione appartenesse al padre di Koen. Allora gli ho chiesto conferma e ho ricevuto questa lettera: «Sì, era di mio padre, nato negli anni Venti in una famiglia cattolicissima del Nord dei Paesi Bassi – cioè una isoletta nel mare calvinista olandese –, che ha cominciato a perdere la fede dopo la guerra e ha cercato la Risposta al suo dubbio in libri troppo difficili – teologia, storia, psicologia – e nella letteratura del tempo, ormai per lo più a mala pena leggibile. Non è che i temi a lui cari non potessero interessarmi, ma non nella quantità pesante della sua biblioteca. In più mio padre era una persona antipatica. Inserire la sua biblioteca nella mia avrebbe significato l’accettazione della sua inalienabile importanza per la mia vita, che dopo la sua morte ho cercato di negare». Parole che mostrano come il fatto di ordinare una biblioteca possa smuovere le acque più profonde — location: [513]() ^ref-61702

---
«Warburg non si stancava mai di spostare libri e poi spostarli di nuovo. Ogni passo avanti nel suo sistema di pensiero, ogni nuova idea sulla interrelazione dei fatti lo induceva a raggruppare in altro modo i libri che vi erano coinvolti». Sobrie parole che invitano a rassegnarsi, una volta per tutte: l’ordinamento di una biblioteca non troverà mai – anzi non dovrebbe trovare mai – una soluzione. Semplicemente perché una biblioteca è un organismo in perenne movimento. È terreno vulcanico, dove sempre qualcosa sta succedendo, anche se non percepibile dall’esterno. «In queste regioni ogni ordine non è che uno stato di sospensione sopra l’abisso» (Benjamin) — location: [529]() ^ref-13964

---
L’uso dello spazio è cosa vitale e decisiva in una libreria, come in qualsiasi casa, dove un buon criterio è non accogliere nulla che non si guardi con piacere. — location: [1139]() ^ref-11680

---
